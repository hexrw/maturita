<p><em>Vektorová grafika je jeden ze dvou základních způsobů reprezentace obrazových informací v počítačové grafice. Zatímco v rastrové grafice je celý obrázek popsán pomocí hodnot jednotlivých barevných bodů (pixelů) uspořádaných do pravoúhlé mřížky, vektorový obrázek je složen ze základních, přesně definovaných útvarů, jako jsou body, přímky, křivky a mnohoúhelníky.</em></p>

<h3 id="výhody">Výhody</h3>

<p>Vektorová grafika má proti rastrové grafice některé výhody:</p>

<ul>
  <li>Je v ní možné libovolné zmenšování nebo zvětšování obrázku beze ztráty kvality (viz ukázka v úvodu článku).</li>
  <li>Je možné pracovat s každým objektem v obrázku odděleně.</li>
  <li>Výsledná paměťová náročnost obrázku je u jednolitých barevných obrázků menší, než při použití rastrového zápisu (Např. černé kolečko se zapíše jako kruh o daném poloměru vyplněný černou barvou – tedy 3 informace, zatímco u bitmapy by bylo zapotřebí definovat každý pixel zvlášť, přitom pořád dokola téměř stejnou informací – pixel barvy #000000 o souřadnici [x,y], pixel barvy #000000 o souřadnici [x+1,y], pixel barvy #000000 o souřadnici [x+2,y], atd.)</li>
</ul>

<h3 id="nevýhody">Nevýhody</h3>

<ul>
  <li>Oproti rastrové grafice zpravidla složitější pořízení obrázku. V rastrové grafice lze obrázek snadno pořídit pomocí fotoaparátu nebo skeneru.</li>
  <li>Překročí-li složitost grafického objektu určitou mez, začne být vektorová grafika náročnější na operační paměť a procesor než grafika bitmapová.</li>
  <li>Nehodí se na zápis složitých barevných ploch, například fotografie.</li>
</ul>

<h3 id="použití">Použití</h3>

<p>Vektorová grafika se používá zejména pro počítačovou sazbu, tvorbu ilustrací, diagramů, logotypů, nebo při tvorbě flashových animací. Pro práci s vektorovou grafikou se používají vektorové editory (např. Adobe Illustrator, CorelDRAW, Inkscape nebo Zoner Callisto 5).</p>

<h3 id="bézierova-křivka">Bézierova křivka</h3>

<p>Teoretickým základem vektorové grafiky je analytická geometrie. Obrázek není složen z jednotlivých bodů, ale z křivek – vektorů. Křivky spojují jednotlivé kotevní body a mohou mít definovanou výplň (barevná plocha nebo barevný přechod). Tyto čáry se nazývají Bézierovy křivky.</p>

<p>Francouzský matematik Pierre Bézier vyvinul metodu, díky které je schopen popsat pomocí čtyř bodů libovolný úsek křivky. Křivka je popsána pomocí dvou krajních bodů (tzv. kotevní body) a dvou bodů, které určují tvar křivky (tzv. kontrolní body). Spojnice mezi kontrolním bodem a kotevním bodem je tečnou k výsledné křivce.</p>

<h3 id="formáty-vektorové-grafiky">Formáty vektorové grafiky</h3>

<ul>
  <li>Scalable Vector Graphics (.SVG)</li>
  <li>Encapsulated PostScript (.EPS)</li>
  <li>CorelDRAW Files (.CDR)</li>
  <li>Adobe Illustrator Files (.AI)</li>
  <li>Portable Document Format (.PDF)</li>
</ul>

<h3 id="operace-s-vektory">Operace s vektory</h3>

<p>Vektorové grafické editory obvykle umožňují translaci, rotaci, zrcadlení, roztažení, zkosení, afinní transformace, změnu z-pořadí (volně řečeno, co je před čím) a kombinaci primitiv do složitějších objektů. Mezi složitější transformace patří množinové operace na uzavřených tvarech (sjednocení, rozdíl, průnik atd.). V SVG jsou kompoziční operace založeny na alfa kompozici.</p>

<p>Vektorová grafika je ideální pro jednoduché nebo složené kresby, které musí být nezávislé na zařízení nebo nepotřebují dosáhnout fotorealismu. Vektorový grafický model používají například jazyky pro popis stránek PostScript a PDF.</p>
